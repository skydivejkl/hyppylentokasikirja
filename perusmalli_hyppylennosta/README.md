# Perusmalli hyppylennosta

## Streamer
Päivän ensimmäiseen pokan nousuun kuuluu myös streamerin pudotus, joka suoritetaan yleensä maalialueen päältä vastatuulilinjalta 500-600 metrin korkeudelta. Kun streamer on pudotettu, on tärkeää ohjata konetta niin että hyppymestari/pokanvanhin näkee putoavan streamerin koko sen lennon ajan ja näkee myös sen putoamispaikan. Aloita vasen kaarto välittömästi streamerin heiton jälkeen! Älä kaarra ja kallista konetta liikaa koska siipi peittää näkyvyyden. Hyppymestari tai pokanvanhin määrittää hyppypaikan ja kertoo sen lentäjälle, käyttäen tarvittaessa karttaa apuna.

HUOM! Muista pyytää lupa lennonjohdolta myös streamerin pudotusta varten.

## Hyppylinjalle ajo
Keskity koneen lentämiseen hyppylinjalla ja pidä kone horisonttiin nähden suorassa nopeus säilyttäen. Linjan lentämistä helpottaa, kun seuraat lentosuuntaa suuntahyrrästä sekä koneen asentoa keinohorisontista. Koko nousun tavoitteena on päästä linjalle uloshyppypaikan kohdalle haluttuun korkeuteen.

Linjan suunta määräytyy pudotetun streamerin perusteella ja tarpeen mukaan linjaa muutetaan suoritettujen hyppyjen perusteella. Linjalle ajo on lentäjän ja hyppymestarin/hyppääjän yhteistyötä.

Lentäjä huolehtii nousun ajan linjalle ohjaamisesta, mutta linjalla tarkan uloshyppypaikan löytämiseksi antaa hyppääjä tarvittavat korjaukset lentosuuntaan lentäjälle käsimerkein tai asteina. Jos lentäjä on saanut lennettyä koneen normaalisti linjalle, ovat annetut suuntakorjaukset pieniä. On tärkeää, että suuntakorjaukset tehdään pienillä siivekkeiden ja jalan yhteiskäytöllä. Jos tarvittava suunnanmuutos on suuri, tehdään se nopealla kaarroksella ja palataan mahdollisimman nopeasti vaakalentoon, sillä hyppymestarin/hyppääjän on vaikea todeta koneen sijaintia linjalla/suhteessa uloshyppypaikkaan koneen ollessa kaarrossa. Tämä korostuu erityisesti korkealla lennettäessä. Linjalle ajon lopussa kone on linjalla halutussa korkeudessa valmiina pudottamaan hyppääjän lennonjohdon luvalla. Noin 1 - 2 minuuttia ennen arvioitua uloshyppyä on lennonjohdolta pyydettävä lupa pudotukseen selvityksestä riippuen. Hyppyluvan myöntämisestä on ilmoitettava hyppymestarille/hyppääjille.

## Hyppääjien pudotus
Linjan loppuvaiheessa hyppääjä avaa oven uloshyppypaikan tarkentamiseksi ja hypyn suorittamiseksi. Hyppääjä pyytää lentäjältä luvan oven avaamiseen. Nopeus saa olla max. 95 KIAS ovea avattaessa.

### Oppilaiden pudotus

Oppilas pudotetaan sovitusta korkeudesta. Pakkolaukaisuhypyillä korkeuden tulee olla 1000 metriä. Tarvittaessa hyppymestari pyytää oppilaalle pienempää lentonopeutta esim. ensimmäisiä hyppyjä hyppäävälle oppilaalle tai jolla on aiemmin ollut ongelmia uloshypyssä.

### Oppilaan ensimmäiset lyhyet itseaukaisuhypyt

Lyhyillä itseaukaisuhypyillä (vapaapudotus alle 7 s) on tärkeää, että lentokoneen ilmanopeus on riittävän suuri (minimi 70 kts) varjon normaalin avautumisen edesauttamiseksi. Jos koneen ilmanopeus on pieni, niin myös hyppääjän ilmanopeus on pieni. Usein oppilas avaa varjonsa lähes välittömästi koneesta lähdön jälkeen (tavallisesti ensimmäisillä itseaukaisuhypyillä). Näin ollen pieni ilmanopeus yhdistettynä huonoon uloshyppyasentoon voi lisätä riskiä repusta lähtevän jousiapuvarjon sotkeutumiseen hyppääjän raajoihin tai varusteisiin estäen varjon normaalin avautumisen.

## Uloshyppynopeudet ja tehot

Lupakirjahyppääjillä lentokoneen nopeus ja teho eivät ole niin tarkkoja, mutta tavoitteesta tulee aina sopia. Nopeus voi olla 70 -80 solmua. Ryhmähypyillä ulos kiipeää useita henkilöitä, jolloin katso ettei kone käänny oikealle hyppääjien suuren painonsiirtymän ja ilmanvastuksen vuoksi. Pidä nokka horisontin tasalla, älä päästä nokkaa nousemaan horisontin yläpuolelle. Huomioi myös koneen suuri kallistuspyrkimys oikealle.

Oppilastoiminnassa pakkolaukaisuhyppääjien kohdalla nopeutta voidaan laskea 60 - 65 solmuun edellyttäen, että lento-olosuhteet ovat tasaiset. Tämän nopeuden alle ei ole syytä mennä. Muista ennen kaikkea turvallisuus! Mikäli alhaista lentonopeutta käytetään, kannattaa lentokorkeuden antaa pudota hiljalleen riittävä nopeus säilyttäen. Konetta ei saa ”roikottaa” väkisin ilmassa. Tämän voi ennakoida ottamalla linjan alussa hieman ylimääräistä korkeutta.

Yksittäistä lupakirjahyppääjää varten, joka lähtee välikorkeudesta, ei nousutehoja tarvitse pienentää kuin hivenen ja korkeus saa olla +/-100m toleranssissa.

## Hyppyoven sulkeminen ja lukitus

Uloshypyn jälkeen oppilashyppääjän ollessa kyseessä, on hyppymestarille annettava tilaisuus seurata hypyn etenemistä ovesta niin kauan kuin se on tarpeen.

Kun hyppymestari on valmis, voidaan hyppyovi sulkea. Jos koneessa on hyppääjiä he vetävät oven kiinni ja varmistavat sen alalukituksen, ellei lentäjän kanssa ole sovittu toisin. Paras tapa sulkea ovi on ottaa yläreunan kahvasta kiinni ja vetää voimakkaasti sekä antaa samalla vasenta jalkaa. Vältä laippojen käyttöä!

Huomioi ovea sulkiessasi se, että koneessa mahdollisesti olevat irtonaiset esineet tai henkilöt eivät joudu putoamisvaaraan. Henkilöitä on syytä varoittaa oven sulkemisesta ja sen aiheuttamasta liikehdinnästä.

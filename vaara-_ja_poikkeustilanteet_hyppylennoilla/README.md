# Vaara- ja poikkeustilanteet hyppylennoilla

## Poikkeustilanteiden komentotie
C-182 lentokoneessa pokanvanhimman paikka koneessa on lentäjän vieressä, joten kommunikointi onnistuu helposti puhumalla. Lentäjä on koneen päällikkö ja pokanvanhin vastaa hyppytoiminnasta. Poikkeustilanteissa lentäjä ja pokanvanhin arvioivat tilanteen, jonka jälkeen pokanvanhimman tehtävänä on päättää hyppääjien toiminnasta tapauskohtaisesti. Lue myös läpi huolella Jyväskylän Laskuvarjokerho ry:n Hyppytoiminnan Ohje.
Kommunikointi tapahtuu seuraavalla kaaviolla:

LENTÄJÄ -> POKANVANHIN -> HYPPÄÄJÄT

HUOM! Kertaa kauden aikana muutaman kerran hätätilanteet ja oikea toimintamalli!

## Hyppääjistä johtumattomia tilanteita ja toiminta
### Moottorihäiriö startissa

Ilmoita hyppääjille ”PAKKOLASKU!”
- Pakkolaskuasento

### Moottorihäiriö lennolla korkeus alle 300m

Ilmoita hyppääjille ”PAKKOLASKU!”
- Pakkolaskuasento

### Moottorihäiriö lennolla korkeus yli 300m

Ilmoita hyppääjille ”HÄTÄHYPPY!”
- Hätähyppy

## Hyppytoiminnasta johtuvia tilanteita ja toiminta
### Hyppääjän reppu aukeaa koneessa

Jos hyppääjän reppu avautuu koneessa, on ovi suljettava niin pian kuin mahdollista. Tieto tilanteesta annetaan huutamalla. Mikäli hyppääjät ovat sidottuja varjon avautumisen estämiseen, tulee Sinun toimia oven sulkijana. Välittömän vaaran väistyttyä käännetään FXC:t OFF-asentoon ja kaikki tulevat koneella alas. Mikäli ilmavirta tarttuu varjoon, hyppääjä heitetään ulos vaurioiden välttämiseksi ja vähentämiseksi. Tilanne johtaa todennäköisemmin korkeusperäsimen vaurioitumiseen ja/tai seinän repeytymiseen. Varaudu ja käytä tarpeen tullen pelastusvarjoa.

### Hyppääjä hinauksessa pakkolaukaisuhihnasta

Mikäli hyppääjä jostain syystä jää koneesta hinaukseen koneessa on puukko hyppääjän irrotusta varten. Puukko sijaitsee hyppyoven viereisessä sivutaskussa. Hinaukseen jäänyt hyppääjä pyritään pudottamaan kentän päällä tai jos tämä ei ole mahdollista valitaan mahdollisuuksien mukaan jokin aukea paikka. Mikäli hyppääjä ei ole tajuissaan, hänen pudotuskorkeutensa tulisi olla 700 – 800 m.

### Hyppääjä hinauksessa pää-/varavarjosta
Hyppääjän tehtävänä on päästä irti lentokoneesta päästämällä sotkeutunut päävarjo irti ja laskeutumalla varavarjolla. Varavarjon ollessa sotkeutuneena tilanne johtaa todennäköisesti korkeusperäsimen vaurioitumiseen.

### Hyppymestari putoaa

Mikäli hyppymestari jostain syystä putoaa koneesta ja koneeseen jää oppilaita, sulje ovi ja kehota oppilaita tarvittaessa siirtymään paikalleen laskeutumista varten. Komenna heitä kääntämään FXC OFF -asentoon (painelaukaisijat), joka heidän tulee kuitata tehdyksi.

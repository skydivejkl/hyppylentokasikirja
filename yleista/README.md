# Yleistä

##  Käsikirjan tarkoitus

Tämän hyppylentokäsikirjan tarkoituksena on toimia tietopakettina, joka ensinnäkin pyrkii yhtenäistämään hyppylentäjien toimintaa ja toisaalta toimimaan välineenä hyppylentoon liittyvien asioiden kertaamisessa. Käsikirjassa esitetyt asiat ovat kerhon sisäisiä suosituksia ja käsikirjaa päivitetään tarpeen mukaan joko uudella versiolla tai lisäämällä siihen liitteitä. Kaikki käsikirjaa koskevat huomiot ja lisäykset ovat tervetulleita.
## Hyppylentotoiminnan tavoite
Hyppylentotoiminnassa tavoitteena on mahdollistaa laskuvarjohypyt viemällä hyppääjät sovittuun korkeuteen ja paikkaan turvallisesti, taloudellisesti ja konetta säästäen toiminnasta annettujen ohjeiden ja sääntöjen puitteissa.
## Säännöt ja rajoitukset
Kaikessa lentotoiminnassa on noudatettava lentokäsikirjan ohjeita, ilmailumääräyksiä, lentopaikan ohjeita ja hyvää ilmailutapaa. Lentotoimintaa koskevien määräysten lisäksi hyppylentäjän on syytä tuntea laskuvarjohyppääjien toimintatavat, jotka on koottu  Hyppytoiminnan Ohjeeksi, joka löytyy laskuvarjokerhon tiloista.
## Lentäjän rooli ja vastuu hyppylentotoiminnassa
Lentäjä on tärkeä lenkki laskuvarjohyppytoiminnassa. Hyppylentäminen ei ole mitä tahansa sunnuntailentämistä vaan vaativaa lentotoimintaa, jossa kokeneimmillakin lentäjillä on uutta opittavaa. Lentäjän tavoitteena on yksinkertaisesti lentää hyppylento turvallisesti sekä palvella hyppääjiä mahdollisimman hyvin.

Hyppylento suoritetaan lentäjän ja hyppymestarin/pokanvanhimman välisenä yhteistyönä. Vaikka lentäjä on toisaalta hyppääjien "palvelija", on hän vastuussa ilma-aluksen päällikkönä koneesta ja sen matkustajien turvallisuudesta.

## Laskuvarjohyppytoiminnan määräys OPS M 6-1

”Laskuvarjohyppyihin yksityislentotoiminnassa käytettävän ilma-aluksen päälliköltä vaaditaan vähintään 100 tunnin kokonaislentokokemus, ja hänen on oltava lentänyt vähintään 75 tuntia kyseisen ryhmän (esim. lentokone, helikopteri, purjelentokone) ilma-aluksella. Lisäksi hänen on oltava etukäteen perehtynyt kyseisen ilma-aluksen ominaisuuksiin laskuvarjohyppytoiminnan kannalta laskuvarjohyppytoimintaan yleisesti.”

Jyväskylän Laskuvarjokerhossa uusien hyppylentäjien tyyppikoulutuksen antaa lentokonevastaava ja lento-osuus sisältää vähintään kaksi lentotuntia C-182:lla. Varsinaisen hyppylentokoulutuksen antaa lentokonevastaava tai kerhon johtokunnan siihen erikseen valitsema henkilö.

Lentäjä on vastuussa, että kerhon lentokonetta käsitellään huolellisesti ja asianmukaisesti tahattomien ja välinpitämättömyydestä johtuvien vahinkojen tai vaurioiden välttämiseksi. Lentäjän tulee lentotoiminnassa menetellä sovittujen ja lentokonevastaavan antamien ohjeiden mukaisesti. Lentäjän on viipymättä raportoitava syntyneistä ongelma- ja vahinkotilanteista kerhon lentokonevastaavalle ja turvallisuuspäällikölle.
1.6 Hyppylentotoiminnan valvonta
Kerhon hyppylentotoimintaa valvoo lentokonevastaava yhdessä kerhon turvallisuuspäällikön kanssa. Lentokonevastaava vastaa lentokoneen käyttöön liittyvistä sääntö- ja turvallisuuskysymyksistä sekä kerhon lentäjien tarpeellisesta kouluttamisesta hyppylentotehtäviin ja heidän lisäkoulutuksestaan. Turvallisuuspäällikön tehtävät liittyvät lähinnä varsinaisen hyppytoiminnan valvontaan.
